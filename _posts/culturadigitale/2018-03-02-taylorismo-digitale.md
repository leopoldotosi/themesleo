---
title: Taylorismo_Digitale
layout: post
---

I seguenti brani sono stratti da 'La variante populista' di Carlo Formenti

c'é un limite al universo digitale?

Crary è autore di un libro **in cui ipotizza** addirittura **che il capitalismo digitale si prepari ad andare all’assalto dell’unica barriera naturale** che appaia ancora in grado di impedire la colonizzazione dell’intera vita quotidiana da parte del processo di valorizzazione, vale a dire** il sonno**. Citando alcune ricerche in campo militare che mirano a ottenere un soldato immune dal sonno per periodi prolungati (giorni o addirittura settimane), Crary sostiene che un simile mostro sarebbe il modello del lavoratore perfetto. Così come il soldato insonne è il soggetto ideale per interfacciarsi con una macchina bellica costituita in misura crescente da apparati non umani che, pur necessitando del contributo di operatori viventi, esigono che costoro si adattino alle loro modalità di funzionamento, il lavoratore dell’era digitale deve a sua volta svolgere i propri compiti interfacciandosi alla Rete, una mega macchina che ignora qualsiasi limite spazio-temporale; di qui l’opportunità di dotare entrambi di strumenti (farmaci, droghe o altro) che gli consentano di sbarazzarsi della invalidante necessità fisiologica di trascorrere un terzo della propria vita in stato di incoscienza. Per inciso ciò vale anche per quei consumatori che, per il solo fatto di passare gran parte del proprio tempo online, svolgono la funzione di produttori di informazioni, cioè della preziosa materia prima del processo di valorizzazione delle internet company. Dopo avere abbattuto i confini fra sacro e profano, naturale e culturale, meccanico e organico, e dopo avere mercificato tutte le necessità fondamentali della vita, si chiede Crary, **vedremo dunque il capitale andare all’assalto dell’ultima barriera che si oppone al suo domino totale, quella fra sonno e veglia?**

.......


**Come si fa a sopportare una vita simile?** Secondo il «New York Times»73 la gente ricorre agli stessi rimedi usati dagli studenti che vogliono migliorare le prestazioni psicofisiche nell’imminenza di un esame: **nella fascia di età fra i 25 e i 45 anni starebbe rapidamente aumentando il consumo di prodotti come l’Adderall, un farmaco a base di anfetamina **che viene prescritto per le sindromi da deficit di attenzione. I danni collaterali dell’uso prolungato di tali sostanze sono ben noti ma, come spiega all’intervistatore del Times una donna che lavora nel settore delle tecnologie sanitarie, farvi ricorso è obbligatorio se si vuole reggere a una competizione in cui vige la legge della sopravvivenza del più adatto, cioè del lavoratore più performante.
Abbiamo appena descritto una serie di modalità di intensificazione dello sfruttamento del lavoro strettamente basate sull’uso delle nuove tecnologie, ma tutto ciò non giustifica ancora il ricorso al termine «**taylorismo digitale**». Per dare un senso non puramente metaforico al termine occorre altro. L’organizzazione scientifica del lavoro teorizzata da Taylor consisteva in una serie di metodi di quantificazione-misurazione di ogni gesto lavorativo che servivano a individuare il «modo migliore» (cioè più veloce, efficiente e produttivo di valore per l’impresa) di effettuare una determinata mansione. Negli ultimi decenni si era sostenuto che il taylorismo fosse tramontato assieme alla fabbrica fordista,** finché non si è cominciato a capire che le tecnologie digitali - soprattutto il software - incorporano regole, procedure e schemi cognitivi che sono in grado di controllare/disciplinare i comportamenti del lavoro «creativo» non meno di quanto la catena di montaggio riuscisse a fare nei confronti del lavoro fordista (con il non trascurabile vantaggio di provocare assai meno resistenza)**. È allora che si è iniziato a parlare di «taylorismo digitale», un concetto che ben si adatta a un fenomeno come il** quantified self movement**.

Inventata nel 2007 da Gary Wolf e Kevin Kelly74, la definizione quantified self movement si riferisce alla capacità dei dispositivi indossabili - come gli smartphone e altri devices - di raccogliere dati su salute, gestualità, performance fisiche e mentali di chi se ne serve, mettendo in luce come ciò offra la possibilità di sviluppare una sorta di autoanalisi della vita quotidiana allo scopo di «migliorarsi» (cioè di diventare sempre più performanti e competitivi), e di aiutare altre persone a imitare le nostre best practice pubblicandole in rete. Di questo movimento esiste una versione New Age che ha il suo guru in Mikey Siegel, un ex ingegnere della NASA. Costui ritiene75 che tenere traccia dei propri passi, consumo di calorie, sonno, numero di volte in cui si controllano le mail, ecc. sia un potente strumento per realizzare un «allargamento della coscienza», vale a dire un’attenzione focalizzata sul proprio sé paragonabile a quella che si ottiene attraverso la meditazione. Combinando queste due pratiche, sostiene Siegel, anche noi occidentali riusciremo finalmente a capire che le cause delle nostre sofferenze, paure e angosce stanno nella nostra psiche e non nel mondo che ci circonda (cioè non nella miseria, disuguaglianza, sfruttamento, violenza, oppressione provocate dal capitalismo!). Aparte le divagazioni pseudomistiche, è evidente che la posta in palio di tutto ciò consiste nel delegare allo stesso lavoratore la funzione di misurare, controllare e incrementare la propria produttività, mettendola continuamente a confronto con quella di colleghi e amici, i quali si trasformano così automaticamente in concorrenti. **Taylorismo digitale significa esattamente questo: ottenere il massimo di produttività attraverso l’autocontrollo e l’autodisciplina di lavoratori addestrati ad avvalersi della consulenza operativa, psicologica e morale dei propri gadget tecnologici**.

.......

quale è la nuova identità del lavoratore?

Inoltre, descrivendo la galassia dei lavori dispersi sul territorio e sottoposti a differenti forme di sfruttamento, la ricerca mette a fuoco la figura di una sorta di «**lavoratore unico**» estremamente flessibile, sufficientemente o altamente specializzato, in grado di cambiare mansioni e svolgere funzioni assai diverse fra loro, privo di qualsiasi conoscenza reale del processo in cui viene coinvolto, privo di garanzie salariali, sindacali e previdenziali, la cui condizione appare caratterizzata dall’indebolimento della divisione fra lavoro manuale e intellettuale (con conseguente perdita di peso del titolo di studio ai fini di retribuzione e carriera) e dalla subordinazione alle routine predefinite dalle tecnologie informatiche.** Un profilo** che sembra evocare, per certi aspetti, quello dell’«operaio sociale», ma che viceversa se ne discosta: sia perché non attribuisce autonomia al lavoro cognitivo (i soggetti appaiono individualizzati e privi di conoscenze reali del processo complessivo in cui sono inseriti), sia perché ne evidenzia la scarsa propensione alla conflittualità, in quanto **si tratta di persone che vivono condizioni che generano servilismo,** assimilabili a una sorta di «**feudalesimo industriale**».


note

71. Vedi J. Crary, 24/7, Einaudi, Torino 2015.
72.    Sul tema vedi l’articolo dell’«Huffington Post»: http://highline.huffington-post.com/articles/en/life-and-death-amazon-temp/.
73.    Vedi l’articolo: www.nytimes.com/2015/04/19/us/workers-seeking-productivity-in-a-pill-are-abusing-adhd-drugs.html?_r=0.